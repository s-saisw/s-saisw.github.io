---
layout: post
title: "บันทึกประสบการณ์ขอข้อมูลระดับย่อย"
date: 2020-07-15
tags: thaiData Thailand
---

คิดว่าหลายๆคน โดยเฉพาะนักศึกษาป.โทเอกสายสังคม น่าจะอยากได้ข้อมูลระดับย่อย (Microdata) มาทำธีสิส นี่ก็เป็นคนนึงที่ตอนแรกก็กังวลมากๆว่าจะได้ข้อมูลไหม สำนักงานสถิติเขาเปิดให้คนนอกที่ไม่ใช่หน่วยงานราชการใช้หรือเปล่า ถ้าอยู่ต่างประเทศจะไปรับข้อมูลมายังไง เลยจะมารีวิวประสบการณ์ขอข้อมูลระดับย่อยคร่าวๆตามนี้ค่ะ บอกเลยว่าไม่ยากค่ะ หวังว่าจะช่วยลดความเครียดของหลายๆคนนะคะ

## ศึกษาชุดข้อมูลที่อยากได้
ก่อนอื่นก็ต้องเช็คก่อนว่าข้อมูลที่เราอยากได้ หน่วยงานราชการไทยมีเก็บไว้หรือเปล่า จากประสบการณ์ส่วนตัวข้อมูลที่เป็น time series ระดับแมคโครจะอยู่ที่เว็บไซต์ของแบงค์ชาติ แต่ถ้าเป็นระดับจังหวัดหรือระดับย่อยส่วนมากจะอยู่ที่สำนักงานสถิติค่ะ ข้อมูลระดับจังหวัดสามารถดาวน์โหลดได้เลยไม่ต้องทำเรื่องขอค่ะ (สามารถดูตัวอย่างเว็บไซต์ที่เก็บข้อมูลรายจังหวัดได้ที่ [repository github อันนี้](https://github.com/s-saisw/publicDataScraping)ของเราค่ะ) แต่ถ้าอยากได้ข้อมูลระดับย่อยสามารถเช็ค[คาตาล็อกข้อมูล](http://ddi.nso.go.th/index.php/catalog)ได้ที่เว็บไซต์ของสำนักงานสถิติได้เลย

ทีนี้จะมีข้อควรระวังนิดนึงว่าในคาตาล็อกข้างบนนี้ไม่ได้เก็บรายการข้อมูลของปีเก่าๆไว้ ก็ต้องกูเกิ้ลดูเพิ่มเติมว่าความจริงแล้วข้อมูลนี้มีตั้งแต่ปีไหนถึงปีไหน ถ้าอยากได้ข้อมูลปีเก่าๆที่ไม่ได้อยู่ในคาตาล็อกก็ไม่ต้องกังวลค่ะ ทางสำนักงานฯมีเก็บไว้ แค่ไม่ได้อัพโชว์บนเว็บเฉยๆ

## ติดต่อสำนักงานสถิติ
ถ้าลองเข้าไปใน[เว็บไซต์ของสำนักงานสถิติ](http://ddi.nso.go.th/index.php/home) ก็จะมีหน้าที่เอาไว้รับเรื่องออนไลน์ สมัครสมาชิกอะไรอย่างงี้ แต่ไม่รู้ว่าทำอะไรผิดพลาดตรงไหนหรือเปล่า ใช้ระบบนั้นไม่ได้ เลยส่งเมลไปหาสำนักงานฯโดยตรงเลยค่ะ เมลของสำนักงานฯก็ค่อนข้าง active ระดับนึง ต่อให้ตัวอยู่ต่างประเทศก็สะดวกค่ะ หรือถ้าอยู่ไทยก็โทรไปได้ค่ะ

พอส่งเมลไปเกริ่นๆว่าอยากได้ข้อมูลชุดนี้ๆ ทางเจ้าหน้าที่ก็ไฟเขียวบอกว่าให้ลองทำเรื่องมาได้เลย

## ทำเรื่อง
เอกสารที่ต้องส่งสำนักงานก็มี

1. หนังสือเรียนผู้อำนวยการสำนักงานสถิติ เขียนว่าอยากได้ข้อมูลชุดไหน ปีอะไรบ้าง ตามรูปแบบหนังสือราชการ
2. เค้าโครงงานวิจัย (proposal) เขียนภาษาไทยก็ได้ ภาษาอังกฤษก็ได้ค่ะ เราเขียนภาษาอังกฤษไป
3. หนังสือรับรองอาจารย์ที่ปรึกษา เนื้อหาประมาณว่าเด็กคนนี้เขียนธีสิสอยู่กับฉันนะ ให้อาจารย์เซ็นชื่อ

ทั้งหมดนี้ส่งได้ทางเมลค่ะ

## รับข้อมูล
ทำเรื่องไปอาทิตย์นึงทางสำนักงานสถิติส่งเมลพร้อม Data Dictionary มาบอกให้เลือกตัวแปรเพราะขอข้อมูลหลายปีเกิน ระหว่างนี้ก็มีการเจรจากันนิดหน่อยว่าอยากได้ตัวแปรตัวนี้ๆๆ ของเรามีแอบเสียดายตัวแปรบางตัวที่เขาไม่เผยแพร่ด้วย

หลังจากเลือกตัวแปรแล้วสองอาทิตย์ทางสำนักงานก็ส่งข้อมูลมาให้ พร้อมกับสัญญาใช้ข้อมูล พอดีอยู่ต่างประเทศ ทางสำนักงานฯก็เลยส่งข้อมูลมาให้ทางเมลเลย ถ้าอยู่ไทยไม่แน่ใจว่าเป็นยังไง 

ส่วนสัญญาก็ต้องเอาไปให้อาจารย์ที่ปรึกษาเซ็นรับรองเป็นพยานด้วย

ทั้งหมดนี้ใช้เวลาประมาณ 1 เดือนตั้งแต่ทำเรื่องไปครั้งแรกค่ะ

## นำส่งผลงานวิจัย
หลังจากทำธีสิสเสร็จแล้ว ก็ต้องทำเรื่องส่งผลงานวิจัยกลับไปที่สำนักงานสถิติ เราส่งไฟล์ pdf พร้อมกับหนังสือเรียนผู้อำนวยการไปที่เมลของสำนักงานฯเลยค่ะ

## สรุป
ประเทศไทยมีข้อมูลระดับย่อยดีๆอยู่หลายชุดค่ะ sample size ใหญ่มาก ความถูกต้องก็ใช้ได้เลย (อาจจะมารีวิวเรื่องนี้อีกในโอกาสหน้า) อาจจะมีตัวแปรบางตัวที่เขาเก็บไว้ใช้ภายในบ้าง แต่ตัวแปรที่ได้มาก็ถือว่าทำอะไรได้เยอะค่ะ ลองศึกษาเพิ่มเติมดูนะคะ

